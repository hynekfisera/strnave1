# 11.1 "Jsem ve stresu..."

(upraveno dle Křivohlavého, 1994)

Náročné životní situace mají různou podobu. Přicházejí v podobě zklamání - jako například při rozchodu s blízkým člověkem, nebo v podobě zásahu vyšší moci - při změně bydliště, úrazu, autohavárii. Jindy se plíživě vtírají do našeho života - onemocnění. Často jsou ryze osobní - třeba při zážitcích typu „na to nestačím“, „to v daném čase nezvládnu“. Mnohdy se snoubí s pocity ohrožení a méněcennosti. Často se dotýkají samého jádra naší osobnosti, našeho já. Jsme-li v tísni, klesá naše sebevědomí. Snižuje se naše kladné sebehodnocení. Ztrácíme pevnou půdu pod nohama. To vše - a řadu dalších osobních zážitků - prožíváme ve stresové situaci.