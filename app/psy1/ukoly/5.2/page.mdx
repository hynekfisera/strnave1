# 5.2 Věnovat se správné věci

(upraveno dle Granta, 1994)

Pochybujete o tom, jestli je vaše zaměstnání či studium pro vás to pravé? Tyto pochybnosti obvykle vyvstanou, jestliže si příliš nevěříte nebo když ve své práci nenacházíte dostatek uspokojení. Tomu, zda vaše zaměstnání odpovídá vaší představě o společenském postavení a úspěšnosti, přikládají psychologové velký význam. Důležité je i to, jestli vás práce udržuje mentálně čilé a pohotové. Pokud vás práce v některé této oblasti neuspokojuje, trpí tím pravděpodobně vaše motivace i sebeúcta a časté jsou také negativní důsledky v jiných oblastech vašeho života. Nenechte si ujít příležitost. Rozpoznáte-li své schopnosti, vlohy i povahu včas, podaří se vám odvrátit nebezpečí, že se minete povoláním. Bohužel, stanovit, jestli jste nebo nejste v tom pravém zaměstnání, není zdaleka jednoduché. Celý problém se skládá z řady dílčích aspektů, a tak je celkové zhodnocení poměrně obtížné. Otázku „Je mé zaměstnání pro mě to pravé“ bude lépe rozložit do řady užších otázek. I z nich budou pravděpodobně znít: „Pracuji pro tu pravou firmu?“ a: „Vycházím dobře se svými kolegy?“. Také bude třeba zvážit, zastáváte-li v zaměstnání vhodné postavení a popřípadě i to, zda jste vůbec zvolili správnou dráhu.

## Správná dráha, nesprávná práce

Vezměme například Annu: je talentovaná grafička, její vynikající práce jí vynesly dvě povýšení, ale s každým novým postupem jako by v ní narůstala nevysvětlitelná nespokojenost. „Co se děje?“, uvažovala. Práce ji přestávala těšit, doma bývala protivná a dokonce přemýšlela o tom, jestli se nespletla při volbě povolání. Nakonec si sedla s kamarádkou a celý problém spolu probraly. Vysvitlo, že její povýšení s sebou přineslo i řadu administrativních povinností, které jí nyní brání v soustředění na její prvotní lásku – návrhářství. Anna se obrátila na svého šéfa a celou záležitost mu přednesla. Nadřízený věděl, že kolegové postrádají Anniny tvůrčí nápady, a proto jí nabídl vedoucí funkci, v níž bude dohlížet na práci celého ateliéru. Annin problém nevězel v tom, že by si snad zvolila nevhodné povolání, ale že přešla na nevhodné pracovní místo.

## Posouzení vaší situace

Předkládáme vám jeden test, který může ukázat vaše vlohy pro určité povolání a ozřejmit, čeho si na tomto typu práce nejvíc ceníte. Výsledky testu vám napoví, jestli jste si zvolili povolání, jež nejlépe odpovídá vašim touhám i schopnostem.

## Pro co máte vlohy?

Představte si, že byl objeven lék proti obyčejné rýmě. Všechny činnosti, uvedené níže, mohou být vztaženy k výzkumu tohoto léku. Přečtěte si seznam, a pak si rozdělte list papíru napůl: jednu polovinu nadepište „Vyhovuje“ a druhou „Nevyhovuje“. Do prvního sloupce vypište tři činnosti, které by vás nejvíce zajímaly nebo které nejvíce vyhovují vašim schopnostem. Do druhého napište činnosti, které vás zajímají nejméně, nebo jež jsou mimo vaše schopnosti.

1. Navrhovat plakáty a balení tohoto léku.
2. Seznamovat s lékem veřejnost formou interview a předváděním.
3. Napsat knihu o úspěších organizace, zabývající se tímto lékem.
4. Být nadřízeným osoby, která lék objevila.
5. Hledat cesty, jak by společnost zdvojnásobila svůj zisk.
6. Vypracovat se od píky až na šéfa celé společnosti.
7. Navrhnout přístroj, který by lék vyráběl.
8. Vyrobit a obsluhovat stroj, který bude lék vyrábět.
9. Zlepšit výrobní postup.
10. Propagovat lék v počátečním období, kdy je odvážnou senzací.
11. Prodávat lék podomně.
12. Dopravit lék izolovaným kmenům v nepřístupných lesích Jižní Ameriky.
13. Vyvinout bezpečnější formu léku pro děti a starší lidi.
14. Docházet do škol a seznamovat s tímto lékem žáky.
15. Aplikovat lék na klinikách a v nemocnicích.
16. Propočítat náklady, spojené s výrobou a prodejem.
17. Řídit továrnu, kde by se lék vyráběl.
18. Vést obchod v centru města, kde by se lék prodával.

### Vyhodnocení

Volba činností do sloupce "Vyhovuje" odráží vaše sklony, povahu a dovednosti. Ve druhém sloupci "Nevyhovuje" jsou činnosti, kterým byste se měli raději vyhnout.
- **1, 2 nebo 3:** Tyto volby naznačují, že máte zálibu v činnostech, nabízejících tvůrčí rozvoj, pokud jste zařadili jednu nebo více z možností do sloupce "Vyhovuje", znamená to, že vám vaše současné zaměstnání podobný rozvoj neumožňuje.
- **4, 5 nebo 6:** Tyto volby odrážejí vaši soutěživost. Máte na to, abyste založili vlastní podnik?
- **7, 8 nebo 9:** Pokud jste některou z těchto možností zařadili do sloupce "Vyhovuje", měli byste si vybrat praktické zaměstnání, vyžadující manuální zručnost, jestliže jste je zařadili do sloupce "Nevyhovuje", nejste manuálně zruční.
- **10, 11 nebo 12:** Jestliže jste dali přednost některé z těchto možností, naznačuje to vaši touhu po nezávislosti a napovídá, že nejlépe se vám pracuje samostatně, pokud jste si vybrali možnosti 10 nebo 12, hovoří to o vašem smyslu pro dobrodružství, který běžná práce nemůže uspokojit.
- **13, 14 nebo 15:** Pokud jste si vybrali tyto možnosti jako vyhovující, znamená to silný sklon k nesobeckému jednání – můžete pomáhat druhým, snad v pečovatelské službě.
- **16, 17 nebo 18:** Jestliže jste si do sloupce "Vyhovuje" poznamenali tyto možnosti, vyznáte se ve finanční nebo administrativní činnosti.
