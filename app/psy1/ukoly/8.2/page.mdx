# 8.2 Jaké role hrajete ve svém životě?

(upraveno dle Granta, 1994)

Jste opravdu jedinou osobou?

Vaše osobnost se skládá z velkého množství schopností a vlastností, které se však nikdy neprojeví současně. Plnění rozdílných rolí, jejichž obsahem může být např. studium, výkon povolání, péče o dítě, sportovní aktivita nebo uspořádání večírku, vyžaduje zdůraznění vždycky těch částí vaší osobnosti, které budou v dané roli nejúspěšnější. Život ve společnosti nás učí, že chceme-li v nejrůznějších situacích obstát, musíme si umět v pravý okamžik přivolat na pomoc ty ze svých schopností, jež budou v dané chvíli nejúčinnější. Z toho vyplývá, že i když lidé mají stálé vlastnosti, které je charakterizují jakožto osobnosti, jejich chování se může značně proměňovat v závislosti na společenské situaci. Hlavním faktorem, ovlivňujícím tyto změny v chování, jsou vztahy mezi lidmi, kteří v dané situaci vystupují, a společenské role, které přijímají. Každý si nejspíš uvědomuje rozdíly ve svém vystupování, měnící se podle toho, je-li se svou rodinou, přáteli, kolegy ze studia či práce, nebo mezi lidmi naprosto cizími. Stejně, jako se herec zdokonaluje ve svých vystoupeních, i vy se v průběhu každodenních situacích učíte novým a novým rolím. Čím jste starší, tím větší počet rolí ovládáte. Dokážete být svědomitý student, zaměstnanec, hravý milenec, zábavný kamarád nebo cokoli jiného z široké škály „postav“, v závislosti na situaci. Přecházení od jedné role do druhé s sebou může nést i prvky opravdového herectví, jako je např. změna hlasu, přizpůsobení slovní zásoby nebo změna gest a výrazu tváře. Sociální role člověka mohou být i zdrojem hluboké frustrace (pocitu zklamání či marnosti), pokud nechávají celé oblasti vaší osobnosti nebo schopností nevyužité. Názorným příkladem je pocit nespokojenosti mnoha žen, kterým byla vnucena role, tradičně spojovaná s jejich pohlavím. Je-li žena svou povahou extrovert, nebude pravděpodobně ochotna chovat se podle zastaralých norem, předpisujících jí přehnanou zdrženlivost. Pokud to udělá, téměř nevyhnutelně ji to hluboce citově naruší.

## Přijímání nových rolí

Na druhé straně je svobodná volba rolí, které budeme hrát, jednou z nejúspěšnějších cest, jak svůj život změnit k lepšímu. Vědomé rozhodnutí určitým způsobem pozměnit své role – třeba chovat se k druhým přátelštěji nebo se začít více prosazovat – jistě povede i ke kladným změnám ve způsobu, jakým nás naše okolí přijímá. Uvědomíte-li si, jaké role hrajete v rámci společnosti, což je proces, který psychologové někdy nazývají „sebemonitorování“, může vám to napomoci k úspěchu v nejrozličnějších oblastech života, od obchodních jednání až po dvoření se ženám či získání sympatie mužů. Zamyslete se kriticky nad vlastní situací: nejsou ve vašem okolí lidé, od kterých byste si přáli jiné reakce, než jakých se vám dostává? Nedochází ve vašem studijním životě či zaměstnání k situacím, kdy máte potíže s uplatněním své autority? Zkuste si zhruba týden všímat, jakým dojmem působíte na druhé v nejrůznějších společenských situacích, a pokuste se určit okamžiky, v nichž dochází ke zhoršení. Bylo to něčím, co jste udělali vy? Nebo něčím, co jste neudělali? Možná přijdete na to, že jste nevědomky zvolili roli nevhodnou z hlediska cílů, kterých jste chtěli dosáhnout. Tak třeba lidé, kteří chtějí zapůsobit na druhé, často v průběhu rozhovoru sklouznou do roviny, která má velice blízko k vychloubání – ať už hovoří o majetku, popularitě nebo o čemkoli jiném. Tohle není právě oblíbené chování, i když může být příjemné jim samým. Podobným způsobem někdy chybují lidé, kteří chtějí uplatňovat své pravomoci a současně se všemi prostředky snaží podřízeným zalíbit. Neuvědomují si, že tím podkopávají svou pracně budovanou autoritu.

## Hry, které hrajeme

Jednou z nejznámějších metod sledování způsobů, jakými se k sobě lidé chovají a jak své chování navzájem ovlivňují, je tzv. transakční analýza. Mezi psychiatry, kteří tento postup v 60. letech vyvinuli, patří Eric Berne, autor knihy „Games People Play“ – „Jak si lidé hrají“ (1992). Jeho metodika přestála zkoušku časem a zůstává vysoce efektivní metodou rozplétání nejrůznějších společenských vztahů dodnes. Metoda transakční analýzy je založena na myšlence, že každá osobnost v sobě zahrnuje tři základní postoje k ostatním, které bychom mohli pojmenovat Rodič, Dospělý a Dítě. Rodič představuje poučující a hodnotící postoj, Dospělý rozumový a přizpůsobivý postoj a Dítě představuje postoj neracionální, bezprostřední, citový. Berne tvrdí, že právě neustálým střídáním těchto rolí vznikají všechny hry, které spolu lidé hrají. Pokud vzájemná komunikace probíhá podle vhodného schématu, říkáme o ní, že je sladěná nebo že se doplňuje. To je například situace, kdy spolu dva lidé jednají jako Dospělý s Dospělým nebo Rodič s Dítětem. Tyto způsoby komunikace jsou přirozené a úspěšné a obvykle umožňují hladkou výměnu informací. Porucha v komunikaci nastane, když se střetnou role, jež vzájemně neladí. To se může stát tehdy, jestliže jedna osoba vstoupí do konverzace se záměrem jednat v určité linii, například jako Dospělý s Dospělým, druhá osoba však zareaguje nečekaně, podle jiné role. Začne třeba vystupovat v roli Dítěte, a první osobu tím nutí přijmout roli Rodiče.

## Kdy hrozí problémy

Mnoho párů má problémy, způsobené vědomým nebo nevědomým rozehráváním různých her v rámci jejich vztahu. Aby jim psychologové pomohli zbavit se těchto škodlivých návyků, vyvinuli speciální terapii, čerpající z transakční analýzy. Páry jsou vedeny k tomu, aby si uvědomily, jaké role ve vzájemné komunikaci přijímají, a když tomu oba partneři porozumí, jsou povzbuzováni, aby se k sobě začali chovat jako Dospělý k Dospělému. Naučíte-li se rozpoznat své vlastní role mezi lidmi i role, které přijímají druzí, budete mnohem úspěšněji zvládat i řídit mezilidské vztahy.

### Situace

V následujících dvou názorných situacích se rozhodněte, kterou z jednotlivých odpovědí byste nejspíš volili. Snažte se být co nejupřímnější. Až si vyberete odpovědi, přečtěte si komentář.

#### 1. Problém s košilí

On: „Nemohu najít čisté košile, přestože jsem se všude díval.“\
Ona:
- A) „Promiň, nevím, kde mohou být – díval ses do šatníku?“
- B) „To od tebe není hezké – pokaždé dáváš vinu hned mně! Já s nimi určitě nic nedělala.“
- C) „Už je vážně na čase, aby ses naučil starat o své věci sám!“

#### 2. Jdeme pozdě

Ona: „Už jdeme do divadla pozdě!“\
On:
- A) „Já za to nemohu. Snažím se pospíchat, jak nejvíc to jde.“
- B) „Jak moc pozdě? Řekni mi, kolik mám ještě času, a já budu hotový.“
- C) „To je tím, že mě nikdy neposloucháš! Říkal jsem ti přece, aby sis pospíšila.“

### Komentář

- Odpovědi 1.A) a 2.B) jsou odpověďmi Dospělého. Pokud jste se pro ně rozhodli, jsou vaše reakce na to, co říkají druzí, obvykle objektivní a odůvodněné. V roli Dospělého se chováte přiměřeně situacím, rozumně je zvážíte, a pak odpovíte logicky a vyrovnaně.
- Odpovědi 1.B) a 2.A) jsou odpověďmi Dítěte. Chováte-li se jako Dítě, reagujete i na prostou otázku nebo konstatování tak, jako kdyby to bylo obvinění nebo odmítnutí. Vaše odpovědi jsou buď obranné a lítostivé, nebo je z nich patrna snaha zalíbit se či vlichotit omluvným tónem.
- Odpovědi 1.C) a 2.C) jsou odpověďmi Rodiče. Pokud tímto způsobem jednáte ve většině situacích, máte sklon k aroganci. Buď napodobujete chování vašich rodičů, nebo jednáte s lidmi jako s dětmi, svrchu a nadřazeně.
