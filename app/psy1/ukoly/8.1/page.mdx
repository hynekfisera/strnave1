# 8.1 Celý svět je divadlo...

(upraveno dle Kerna, 1999)

„Celý svět je divadlo.\
A všichni, ženy i muži, jsou herci.\
Vystoupí, a pak odejdou ze scény.\
A v životě každý z nich hraje mnohé role.“\
(William Shakespeare: hra „Jak se vám líbí“)

Jaké role hrajete ve svém životě? Jak vypadá vaše „všední“ role? A kdy hrajete tu „sváteční“? Do jaké míry se s těmito rolemi ztotožňujete? Kdy hrajete roli a kdy jste sám sebou? Měníte často své role? Chtěli byste raději být součástí jiné kultury? A jaké? V čem jste v životě úspěšný a jak jste toho dosáhl? Většina lidí hraje nějaké „divadlo“. Podle Fridricha Perlse, zakladatele gestaltterapie (založena na celostním pojetí, chápe člověka jako celek) se každý z nás pohybuje na dvou scénách: na soukromé, kde si skrytě a tajně připravuje své role a zkouší je pro budoucnost, a na veřejné, kde své chování uplatňuje. Mezi skutečným scénářem a individuálním psychologickým scénářem existuje překvapivé množství shod. Oba zahrnují předepsané množství rolí, dialogy, akty, scény, témata a zápletky, které směřují k vyvrcholení a končí zatažením opony. Život člověka můžeme srovnat s divadelní hrou, scénářem je probíhající program. Občas se podobá dobrodružné hře a jindy zase tragédii, komedii, romanci nebo zcela nudnému představení. Tato jedinečná hra obsahuje části scénářů rodiny a společnosti a odráží celou kulturu.