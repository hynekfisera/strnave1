# 9.3 Kritická analýza lidských charakterů na základě uvedeného příběhu

## Krokodýlí řeka

V městečku XY žijí milenci Abigale a Gregory. Velice se milují a tráví spolu hodně času. Jednoho dne musí Gregory odjet do svého víkendového sídla na druhý břeh řeky. Najednou se spustil obrovský déšť a způsobil v městečku veliké škody. Hladina řeky plné krokodýlů stoupla a vzala s sebou všechny mosty, čímž od sebe oddělila ubohé milence, Abigale a Gregoryho. Nešťastná Abigal čekala týden, dva, ale řeka stále neklesala. Gregory jí už velmi chyběl, a tak se rozhodla, že se za ním musí dostat. O jejím trápení se doslechl Syndibád, jediný převozník v městečku, a přišel za Abigale s nabídkou. Když s ním stráví Abigale noc, převeze ji na druhou stranu řeky za Gregorym.

Abigale se nabídka vůbec nelíbila, věděla však, že je to jediná možnost, jak se opět potkat se svým milým. Dlouho přemýšlela, až se nakonec rozhodla požádat o radu Ivana, jejího i Gregoryho nejlepšího kamaráda. Ivan Abigale vyslechl, ale odmítl jí poradit, neboť chtěl zůstat nestranný, aby si nepokazil přátelství ani s jedním z nich. Rozhodnutí tedy zůstalo na samotné Abigale. Úplně v koncích se nešťastná Abigale nakonec rozhodla přijmout Syndibádovu nabídku a strávila s ním jednu noc.

Druhý den ji převezl na druhou stranu řeky, kde se Abigale konečně potkala s Gregorym. Po týdnech odloučení spolu strávili krásný den. Abigale nemohla unést výčitky svědomí a rozhodla se Gregorymu všechno vypovědět. Gregory se na Abigale hrozně rozzuřil a vyhodil ji ze svého sídla s tím, že už ji nechce nikdy ani vidět. Abigale s pláčem utekla ke své matce, která jí ale odmítla pomoci. Poté ve městě potkala Slaga, nejsilnějšího chlapíka v okolí, který se jí zeptal, co ji trápí. Abigale mu vyprávěla o svém neštěstí. Slag se velmi rozčílil, rozběhl se za Gregorym a zbil ho. Když to Abigale viděla, jen se usmívala... Tady náš příběh končí. Kdo byl podle vás nejkladnější a kdo naopak nejzápornější hrdina?

### Úkol

Sestavte pořadí od nejlepšího po nejhoršího. Osoby: Abigale, Gregory, Syndibád, Ivan, matka, Slag

Promyslete si argumenty, proč jste zařadili jednotlivé osoby buď spíše na kladné nebo spíše na záporné místo z hlediska charakterových vlastností. Své pořadí pak můžete diskutovat ve skupině.

## Závěrem

Příběh nemá jednoznačně správné řešení. Pořadí postav, které si vytvoříme, nám ukáže, jaké jednání jsme schopni ještě pochopit či tolerovat, a naopak, jaké je pro nás nepřekročitelné z hlediska etických norem charakteru.