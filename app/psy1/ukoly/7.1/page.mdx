# 7.1 Přínos pozitivních a negativních emocí pro život člověka

## Přínos pozitivních emocí

Barbara L. Fredricksonová, University of Michigan (upraveno dle Atkinsonové, 2002)

K čemu jsou dobré pozitivní emoce? Tato otázka se zdá až hloupá, protože odpověď je zřejmá: pozitivní emoce jsou příjemné. Už jen tato skutečnost pozitivní emoce povyšuje na žádoucí stav, k němuž každý rád směřuje. Konec diskuze. Opravdu? Pro řadu psychologů zde diskuze bohužel opravdu končí. Podíváme-li se na tituly vědecké literatury o emocích, zjistíme, že pozornost bývá v naprosté většině věnována negativním emocím – strachu, vzteku, odporu, studu. A jen malý díl pozornosti je věnován emocím pozitivním – radosti, spokojenosti, zájmu, lásce. Jen nemnoho lidí by tedy oponovalo domněnce Thomase Jeffersona v Prohlášení nezávislosti Spojených států amerických z 18. století, že dosahování štěstí je ctnostným cílem, ačkoli jen malé procento lidí by se je snažilo dokázat vědeckými metodami.

1. Z mého pohledu tím dochází k velké chybě. Zdravý rozum (a také trocha výzkumu) nám říká, že pozitivní emoce značně přispívají ke kvalitě našeho života. Jenže jak? V jakých směrech? Tyto otázky by měly zaujmout pozornost vědců. Rozhodla jsem se proto v této oblasti zahájit výzkum a navrhla jsem nový model popisující formu a funkci podskupiny pozitivních emocí, do níž jsem zařadila radost, spokojenost a lásku. Domnívám se, že tyto pozitivní emoce mají mnohem rozsáhlejší vliv než jen vyvolávání příjemných pocitů.

2. Pozitivní emoce obohacují naše myšlení a jednání. Jednou z výhod negativních pocitů je, že podněcují silné nutkání jednat určitým způsobem: bojovat při vzteku, utíkat při strachu, plivat při znechucení. Jinak řečeno, negativní emoce zužují myšlení a omezují činnosti. Pozitivní emoce jsou zřejmě doplněním negativních emocí, a naopak obohacují myšlení i aktivity: radost v nás vzbuzuje hravost, zájem má za následek touhu zkoumat, spokojenost tendenci zkoušet si nové věci a láska nás obvykle přiměje ponořit se do opakujícího se cyklu všech zmíněných pohnutek. Hlavním přínosem pozitivních emocí je v tomto směru obohacování obvyklých způsobů myšlení a bytí, naléhají na nás, abychom byli tvořivější a družnější.

3. Pozitivní emoce vytvářejí naše rezervoáry zdrojů. Ačkoliv emoce samy o sobě nemají dlouhé trvání, mohou mít dlouhodobé účinky. Tím, že na okamžik máme rozšířené obzory a chováme se jinak, si otevíráme cestu k novým a tvořivým nápadům a také k mezilidským vztahům. Při hře např. rozvíjíme tělesné i sociální dovednosti, když něco zkoumáme, obohacujeme své znalosti, při nových zážitcích přehodnocujeme své životní priority. Výsledky takovýchto činností mají na náš život dlouhodobý dopad, ačkoli pozitivní emoce coby prvotní podnět už dávno odezněly. Tímto způsobem si tedy vytváříme rezervoáry zdrojů, po nichž sáhneme v období trápení a starostí. Patří sem zdroje fyzické (síla umožňující nám přeprat útočníka), rozumové (kognitivní mapy pomáhající nám nalézt cestu) i sociální (člověk, na něhož se obrátíme se žádostí o pomoc).

4. Emoce představují evoluční adaptační mechanismy. Psychologové často klasifikují emoce jako psychickou adaptaci vytvořenou na základě evoluce či jako tendence, jež např. už pračlověku pomohly žít natolik dlouho, aby zajistil zachování rodu a mohl se tak stát naším předchůdcem. Adaptační hodnota negativních emocí je spojována se zúženým myšlením a chováním na něm založeným (bojem, útěkem, pliváním), které představuje nejvhodnější způsoby reagování našich dávných předků v okamžiku ohrožení života. Domnívám se, že naopak adaptační hodnotu pozitivních emocí je možno dát do souvislostí s modelem rozšířeného myšlení, jak jsem uvedla výše. Naši předci, kteří uposlechli naléhání pohnutek vyvolaných pozitivními emocemi (např. hraní, prozkoumávání, zkoušení nových aktivit), si v důsledku svého rozhodnutí vytvořili rozsáhlejší rezervoáry fyzických, rozumových a sociálních zdrojů. A když se později dostali do situace ohrožení života, byli schopni těchto zdrojů pohotově využít a zachránit si život. Takže v podobě, v n íž se důsledky pozitivních a negativních emocí zakódovaly do genů, prošly procesem přirozeného výběru a pravděpodobně se tak stávají součástí obecné lidské povahy. Závěrem Je tedy patrné, že pozitivní emoce nám přinášejí více, než se obvykle domníváme. Příjemné prožitky rozšiřují naše zaběhnuté způsoby myšlení a jednání, čímž si obohacujeme své osobní rezervoáry zdrojů a stávají se z nás všestrannější a odolnější jedinci. A až se někdy zase budete smát se svými známými či se procházet v parku, uvědomte si, že možná prožíváte něco víc než jen příjemné pocity. Možná právě v tu chvíli posilujete své zdraví a pocit spokojenosti spokojenosti vůbec.

## Přínos negativních emocí

Gerald L. Clore, University of Illinois, Champaign (upraveno dle Atkinsonové, 2002)

Pocity vzteku, viny, smutek, obavy a strach jsou nepříjemné. V ideálním světě by takové emoce bezesporu neexistovaly. Nebylo by krásné, kdybychom už nikdy nemuseli být smutní a rozladění, kdybychom se už nikdy nemuseli ničeho bát? Nebo snad nesouhlasíte? Zkuste se nad odpovědí hlouběji zamyslet. Negativní pocity totiž mají i své klady. Tři z nich jsou popsány na následujících řádcích:

1. Negativní pocity nás motivují. Každá negativní emoce hraje v našem životě svou roli. Například strach a úzkost jsou velice užitečné. Kdybychom se ničeho nebáli, batolili bychom se po světě jako štěňata nebo malé děti, bez obav bychom vstoupili do vozovky hemžící se přijíždějícími auty a s nadšením bychom utíkali pohladit si psa cenícího na nás zuby. Klidně bychom se bez přípravy pustili do složité přednášky. I vina je užitečná emoce. Výzkumy ukazují, že mírné pocity viny mohou podnítit kooperativní chování dokonce i u lidí, kteří běžně druhé jen využívají. I vztek má své výhody. Když je k nám někdo nespravedlivý nebo se nás pokouší ošidit, motivuje nás vztek k domáhání se spravedlnosti. Máme-li vztek, jsme schopni prosazovat své zásady, ačkoli z našeho chování v konkrétní situaci vyplyne jen málo výhod. Nepříjemně prožívané negativní pocity jako vztek možná přečkaly přirozenou selekci právě proto, aby nás nenápadně upozorňovaly na opožděné a mnohem negativnější následky, jež by se dostavily, kdybychom se zachovali pasivně.

2. Negativní pocity nám poskytují informace. Jednou z dalších výhod negativních emocí je jejich informační hodnota. Negativní pocity nám totiž přinášejí více informací než pozitivní pocity. Ty negativní můžeme rozdělit na strach, vztek, smutek, stud, odpor atd. Každý z nich nám poskytuje jiné druhy informací. Smutek je signálem ztráty, strach představuje hrozbu a vztek nás aktivuje k obraně. Pozitivní emoce jsou však v podstatě jen variacemi na radost, která je signálem toho, že je všechno v pořádku. Přesné informace poskytované bolestí a naopak zamlžené informace vyvěrající z radosti ukazují, že člověk dokáže lépe popsat fyzickou i psychickou psychickou bolest, zatímco kosmonaut vznášející se v prostoru bez tíže, přivázaný ke kosmické lodi, může říci jen „Prima, krása, nemám slov“

3. Negativní pocity nám pomáhají při učení. Člověk neustále vyhodnocuje situace, do nichž se dostává. Teorie, podle níž dochází k zisku informací z emocí uvádí, že pocity vyplývající z výše uvedeného hodnocení nám poskytují zpětnou vazbu o prostředí a také o našich možnostech vyrovnat se s ním. Negativní pocity nám signalizují problém a často zároveň vyvolávají systematické myšlení zaměřené na řešení situace. Negativní pocity nás nutí hledat další informace a také mění náš přístup. Tento vztah mezi prožitky a využíváním dosavadních znalostí je naprosto logický. Pokud se nám daří plnit zadaný úkol, cítíme se dobře a děláme to, co funguje. Pokud se nám však nedaří, začneme se cítit špatně, a tak se rozhodneme svůj přístup změnit, zaměříme se na nové informace místo na původní, nefunkční. Filozofové vzdělávání, teoretici učení a zastánci moderního výzkumu mozkových vln se shodují v názoru, že se člověk učí nejvíce, když se zmýlí. Výzkumy u zvířat ukazují, že pokud jsou za své chování odměněna, setrvávají u starých zvyků, zatímco po trestu následuje snaha chovat se jinak, učit se.

## Závěrem

Výzkum na poli sociální psychologie dokládá, že pozitivní pocity vedou lidi k tomu, aby se spoléhali na své dosavadní zkušenosti a přesvědčení, zatímco negativní pocity mají za následek přesunutí pozornosti na nové informace. Na základě několika experimentů se ukázalo, že šťastní lidé jsou mnohem náchylnější chovat se stereotypně a při rozhodování se nechávají vést prvním dojmem, zatímco smutní lidé své úsudky spíše zakládají na důkladnějším hodnocení situace. Nepříjemné pocity jsou tedy přínosné tehdy, když nás varují před přílišným spoléháním se na staré předpoklady a podněcují nás k získávání nových.