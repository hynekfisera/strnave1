# 1.2 Zásady pozitivního myšlení

Dva nejznámější zastánci pozitivního myšlení jsou **Dale Carnegie** (1992) a **Norman Vincent Peale** (1994). Dale Carnegie se vymanil z chudoby a dosáhl úspěchu díky tomu, že objevil cestu, jak se zbavit strachu, posílit odvahu a sebedůvěru a vycházet lépe s ostatními. Své zásady vedoucí k úspěchu shrnul do proslulé knihy "How to Win Friends and Influence People" ("Jak získávat přátele a působit na lidi", 1992), kterou se řídí mnoho obchodníků i prostých lidí na celém světě. Zde uvádíme některé z nich:

## Aby vás lidé měli rádi

- Zajímejte se upřímně o druhé.
- Usmívejte se – nic vás to nestojí a ostatní to potěší.
- Pamatujte si jména druhých lidí.
- Buďte dobrým posluchačem a povzbuzujte ostatní, aby o sobě vyprávěli.
- Přispívejte k tomu, aby se druzí cítili důležitými, a myslete to upřímně.
- Povzbuzujte a chvalte ostatní.
- Projevujte úctu k názorům druhých. Nikdy neříkejte „Nemáte pravdu“.
- Nemáte-li pravdu vy sami, uznejte to hned a rázně.

## Síla přesvědčení

Norman Vincent Peale trpěl v počátcích svých vysokoškolských studií komplexem méněcennosti. O výhodách pozitivního myšlení se poprvé dověděl od laskavého profesora, který mu poradil, aby si zkrátka trochu víc věřil. Pealovi se postupně podařilo změnit celý svůj život. Nyní se už víc než šedesát let věnuje jedinému cíli – pomoci druhým, aby objevili výhody pozitivního myšlení. Následující rady vycházejí z těch, které doporučuje ve svém bestselleru "The Power of Positive Thinking" ("Síla pozitivního myšlení", 1994).

- Věřte si. Vytvořte si svůj obraz jako úspěšného člověka a nechte mysl, ať tuto představu dál rozvíjí. Nikdy nemyslete na možný neúspěch.
- Čekejte vždycky to nejlepší. Na předvídání neúspěchu není nic realistického ani logického, a co víc, budete-li počítat s úspěchem, značně tím posílíte své vyhlídky.
- Naučte se raději mlčet, než abyste říkali něco, co není pozitivní. Nikdy nedělejte sebepodceňující poznámky, i kdyby byly na místě.
- Osvojte si mírumilovné duševní rozpoložení. Když se budete cítit vzrušeni nebo znepokojeni, dopřejte si chvilku na uklidnění. Představte si nějaké krásné místo, vzpomeňte si na něco příjemného nebo si uklidněte mysl slovy jako je "ticho" a "vyrovnanost".
- Zvolte si štěstí. Když se ráno vzbudíte, můžete se rozhodnout mezi pocitem štěstí nebo neštěstí – výběr je pouze na vás! Uvědomte si, že za své pocity a myšlenky jste odpovědni jen vy sami a že je ve vašich silách je změnit, nejste-li s nimi spokojeni.